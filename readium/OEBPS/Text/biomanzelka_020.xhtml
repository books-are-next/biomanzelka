<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>biomanzelka-17</title>
		<link href="../Styles/biomanzelk_idstyles.css" rel="stylesheet" type="text/css"/>
	</head>
	<body id="biomanzelka" xml:lang="cs-CZ">
		<div>
			<p id="toc_marker-14" class="MLP-uroven2-kapitola">XIV</p>
			<p class="MLP-text-bez1radku">Mojmír se vzbudí krátce po poledni. S&#160;námahou vstane, přejde do kuchyně a&#160;zapije brufen. V&#160;koupelně si vykloktá ústní vodou s&#160;příchutí máty a&#160;potom se odšourá k&#160;oknu. Děti jdou zrovna ze školy. Pohled na ně mu připomene Hedvičino vyprávění o&#160;tom, jak jela v&#160;sedmé třídě na lyžařský kurz: matka jí odmítla byť jen zapůjčit, natožpak zakoupit sjezdové lyže a&#160;přinutila ji vzít si staré běžky (které od kohosi dostala zdarma). Všichni ostatní měli samozřejmě sjezdovky. Skončila v&#160;posledním družstvu a&#160;celý týden na zledovatělé sjezdovce padala. Mnohokrát za den. Kdykoli si Mojmír představí, jak se dívenka, která se později stala jeho ženou, otlouká o&#160;svah, jak znovu a&#160;znovu vstává, přemáhá bolest a&#160;se statečným úsměvem čelí posměchu spolužáků, zmocní se ho dojetí&#160;– a&#160;ani dnešek není výjimkou. Z&#160;kuchyně uslyší zvonění mobilu. Mojmír je přesvědčen, že volá Hedvika, a&#160;příliv lásky, vyvolaný neviditelnou silou předchozí vzpomínky, ještě zesílí. Spěchá k&#160;vyzvánějícímu přístroji, ale na displeji je jiné jméno: Darina.</p>
			<p class="MLP-text">Po krátkém zaváhání hovor přijme.</p>
			<p class="MLP-text">„Prý jsi utekl z&#160;domova?“</p>
			<p class="MLP-text">„Tak nějak.“</p>
			<p class="MLP-text">„Máš strašný hlas. Pil jsi včera?“</p>
			<p class="MLP-text">„Jak tě něco takovýho mohlo napadnout?“</p>
			<p class="MLP-text">„Měls mě vzít s&#160;sebou. Taky bych už nejradši utekla.“</p>
			<p class="MLP-text">Následujících několik minut si stěžují na svá manželství.</p>
			<p class="MLP-text">„Řekl mi, že nejsem dobrá matka!“ rozčiluje se Darina. „Prej se Tomáškovi dostatečně nevěnuju&#160;– a&#160;to s&#160;ním do toho vašeho slavnýho centra chodím třikrát týdně!“</p>
			<p class="MLP-text">„Našeho centra?“ zopakuje nesouhlasně Mojmír. „To je obvinění na principu kolektivní viny.“</p>
			<p class="MLP-text">„Já prostě některý ty profesionální matky nevydejchám.“</p>
			<p class="MLP-text">Mojmír má dojem, že by se měl od Mateřského centra před Darinou více distancovat.</p>
			<p class="MLP-text">„Já jsem mateřský centrum nezaložil,“ říká. „Mateřská centra zakládají ženy, které od mládí toužily po hodném manželovi, zdravých dětech a&#160;hezkém domě se zahradou&#160;– ale které později zjistily, že jim hodný manžel, zdravé děti a&#160;hezký dům se zahradou rozhodně nestačí a&#160;že k&#160;životnímu naplnění potřebují ještě asistovat cizím ženám u&#160;porodů, radit jim s&#160;kojením, zakládat neziskové organizace, žádat o&#160;granty, stloukat ptačí budky a&#160;obnovovat tradice.“</p>
			<p class="MLP-text">Darina se směje.</p>
			<p class="MLP-text">„To obnovování tradic mě vytáčí snad nejvíc,“ pokračuje Mojmír. „Obnovujete tradice zcela bizarní a&#160;nepotřebný, zatímco ty skutečně důležitý opomíjíte.“</p>
			<p class="MLP-text">„My? Já? To je obvinění na principu kolektivní viny. Já nic neobnovuju, já tam jenom chodim.“</p>
			<p class="MLP-text">„Je sice moc fajn, že do městečka přijel Martin na bílém koni,“ ignoruje její námitku Mojmír, „ale popravdě řečeno by mě víc potěšilo, kdyby cestou nakoupil a&#160;vyžehlil mi aspoň tři košile. Ani ta dýňová polívka, co ste vařily, není úplně špatná&#160;– pokud ji ovšem člověk nemusí jíst tři dny po sobě.“</p>
			<p class="MLP-text">Nemůže to Darině říct přímo, neboť nechce být považován za zpátečníka, ale ze všeho nejvíc by si přál, aby místní mateřské centrum obnovilo tradici ženy coby pořádkumilovné hospodyňky.</p>
			<p class="MLP-text">A&#160;tradici pevného rodinného zázemí.</p>
			<p class="MLP-text">A&#160;taky tradici ženy coby mužovy životní opory.</p>
			<p class="MLP-text">Tradici ženy, která umí odstraňovat skvrny (a nepřidělává je).</p>
			<p class="MLP-text">Tradici jeho babičky.</p>
			<p class="MLP-text">„Prý mu nejsem dostatečnou životní oporou! Prý mu nevytvářim dostatečně pevný rodinný zázemí!“</p>
			<p class="MLP-text">Mojmír mlčí. Proč ji kdy považoval za svého spojence?</p>
			<p class="MLP-text">Co s&#160;načatým odpolednem? Mojmír bojuje s&#160;touhou vrátit se domů, ale nakonec zbabělost překoná a&#160;rozhoduje se zůstat. Půjde cvičit a&#160;večer si bude číst. Žádný alkohol, samozřejmě.</p>
			<p class="MLP-text">Jak řekne, tak udělá.</p>
		</div>
</body>
</html>